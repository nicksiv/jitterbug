---
title: Εντυπώσεις Φιλμς
date: "2017-09-09"
cdate: 2017-09-09
tags: #art
icon: "✏"
blogfolder: notes
lastmod: "2023-11-06"
---


# Περιεχόμενα

- [Τοπίο στην ομίχλη (1988) Θ.Αγγελόπουλος](#-1988-)
- [A hidden life (2019) - Terence Malick](#a-hidden-life-2019---terence-malick)
- [What time is there (2001)](#what-time-is-there-2001)
- [Morvern Callar (2002)](#morvern-callar-2002)
- [Roma (2018)](#roma-2018)
- [Parasite (2019) - Bong Joon-ho](#parasite-2019---bong-joon-ho)
- [Marriage story (2019) - Noah Baumbach](#marriage-story-2019---noah-baumbach)
- [The Lighthouse (2019)](#the-lighthouse-2019)
- [Portrait of a lady on fire (2019)](#portrait-of-a-lady-on-fire-2019)
- [Babyteeth (2019)](#babyteeth-2019)
- [Juno (2007)](#juno-2007)
- [Paterson (2016)](#paterson-2016)


# Τοπίο στην ομίχλη (1988) Θ.Αγγελόπουλος
`date: 2017-09-09`

Από τα νεανικά μου χρόνια έχει να με στοιχειώσει έτσι ταινία.
Δεν γνώριζα τη δουλειά του Αγγελόπουλου πριν από αυτό. Τον είχα ακουστα φυσικά, και ποιος δεν τον έχει, και θυμήθηκα ότι ήθελα να ασχοληθώ με τις ταινίες του την ημέρα που σκοτώθηκε από μια μοτοσυκλέτα μέσα σε ένα τούνελ. Γύριζε μια ταινία που έμελλε να είναι η τελευταία του.
Ήταν 2012. Πέντε χρόνια μετά αποφάσισα ότι θα πρέπει να δω τις ταινίες που είχα στη λίστα μου για πολύ καιρό. Και ήρθε η ώρα του "τοπίου στην ομίχλη".

Το βλέπω σε συνέχειες. Δεν είναι εύκολο πλέον για μένα να δω μια ταινία μόνος μου. Είναι σαν να διαβάζεις ένα μυθιστόρημα. Ένα μυθιστόρημα φτιαγμένο από εικόνες. Εικόνες προσεκτικά φτιαγμένες. Κάποιες γαλήνιες, κάποιες έντονες και απωθητικές. Μα όλες συνυπάρχουν μέσα σε ένα απόκοσμο σύμπαν. Τα δυο παιδιά που ταξιδεύουν για να βρουν τον πατέρα τους. Ένα road movie κατά κάποιον τρόπο, που σε ταξιδεύει σε άγνωστα μέρη και σε άγνωστη εποχή. Γνωρίζοντας βέβαια ότι η ταινία γυρίστηκε στα 80s προσθέτει μια συγκεκριμένη ποιότητα κι ένα νοσταλγικό συναίσθημα, τουλάχιστον σε μένα προσωπικά.

Ήρθα αντιμέτωπος με ένα μεγάλο μπουκέτο συναισθημάτων λοιπόν, που δυσκολεύομαι να το αναλύσω επακριβώς. Ένα από τα πράγματα που κάνει καλά ο Αγγελόπουλος (αν και μου δόθηκε η ευκαιρία πρώτη φορά με αυτή την ταινία) είναι να δίνει στον θεατή χώρο για να σκεφτεί. Χώρο για να δει με άλλο μάτι και χρόνο. Ο χρόνος πρέπει να είναι ίσως το πιο βασικό συστατικό για να εκτιμήσει κανείς το σινεμά του.
Θα έχω καλύτερη άποψη αργότερα, όταν τελειώσω με αυτή την ταινία του και δω μερικές ακόμα.

Η ταινία βρίθει συμβολισμών, οι οποίοι είναι κάποιες φορές τόσο πολλοί μαζεμένοι που είναι αδύνατο να τους μεταφράσεις. Ίσως όμως να μιλάνε κατευθείαν μέσα σου. Άδειοι δρόμοι, τοπία βιομηχανικής παρακμής, ομιχλώδεις παραλίες και σταθμοί τρένων. Πολλοί σταθμοί. Είναι που είναι μελαγχολικό το οτιδήποτε έχει να κάνει με σιδηροδρόμους, έρχεται και η μουσική της Καραϊνδρου να σου χαρακώσει την ψυχή. Ναι, ξέρεις για τι πράγμα μιλάει η ταινία.
Μπροστά από την κάμερα περνάνε δεκάδες γνωστοί ηθοποιοί, σε μικρούς ρόλους που περιστοιχίζουν τα παιδιά που πρωταγωνιστούν σε αυτή την μη ρεαλιστική οδύσσεια που μοιάζει με παιδικό παραμύθι. Λάτρεψα τις εικόνες της Θεσσαλονίκης εκείνης της εποχής, οπότε αν προσθέσουμε και αυτό στην προσωπική μου παλέττα μετάφρασης της ταινίας δημιουργείται ένα ασήκωτο φορτίο για την ψυχή μου. 

Αν έχω δει μερικές ταινίες στη ζωή μου που μίλησαν απ' ευθείας στην ψυχή και στο θυμικό μου, ήταν μία απ' αυτές.

References:
* https://www.imdb.com/title/tt0096288

---
# A hidden life (2019) - Terence Malick
`date: 2021-01-31`

Είχα εντυπωσιαστεί ηδη από το trailer.

Αυτή η σχεδόν 3ωρη ταινία σίγουρα δεν είναι για όλους. Είναι ασυνήθιστη και λέει μια επίσης ασυνήθιστη ιστορία κάποιου αγρότη από ένα χωριό της Αυστρίας που αρνήθηκε να δηλώσει πίστη στον Χίτλερ κατά τον Β' παγκόσμιο πόλεμο. 

Η ταινία αποτελείται από εικόνες και λόγια, σχεδόν σαν στίχοι ποιήματος, ραμμένα επάνω τους. Ρέουν διαμορφώνοντας μια κλασσική γραμμική εξιστόρηση, αφήνοντας όμως πάντα τις εικόνες να λένε περισσότερα από ότι οι πρωταγωνιστές της. Στην αρχή φαίνεται κουραστικό όλο αυτό. Μοιάζει σαν να κατευθύνει τον θεατή κάπου όπου θα αρχίσει η ιστορία, μα την ίδια στιγμή η ιστορία υφαίνεται στο φόντο, διακριτικά, όπως και ο ήρωας της ο οποίος δεν εμφανίζεται ως ήρωας κατά τον σκηνοθέτη Terence Malick.

Άπειρες εικόνες από αγρούς και φύση, σε κάνουν να νοιώθεις σχεδόν το αεράκι και τη δροσιά των ποταμών. Σκηνές από τη δύσκολη ζωή των αγροτών της εποχής εκείνης, μου θύμισε τις ιστορίες από το χωριό της μητέρας μου. Θεωρώ ότι ήταν πολύ μελετημένες και καλοφτιαγμένες.

Παράλληλα το ηθικό βάρος που πέφτει πάνω στον ήρωα (Φρανζ) και τη γυναίκα του (Φάνι). Καθ όλη τη διάρκεια της ιστορίας το νοιώθεις αφόρητο. Η ανθρώπινη αξιοπρέπεια, η πίστη και η αγάπη προς την αλήθεια. Η αγνότητα ενός κόσμου που καταστρέφεται. 

Κάποιος που θα δει αυτή την ταινία, θα πρέπει να το κάνει με την ησυχία του. Είναι ο φόρος τιμής από τις κόρες του ήρωα που πλέον είναι 80 ετών προς τον πατέρα τους. Γιατί όλο αυτό είναι μια πραγματική ιστορία που γυρίστηκε στο πραγματικό σπίτι της οικογένειας το οποίο κατά μεγάλο μέρος έχει μείνει ίδιο από τότε.

Ο Φρανζ από το 2007 θεωρείται μάρτυρας της Καθολικής Εκκλησίας 

References:  
* https://m.imdb.com/title/tt5827916/
* [[Franz Jägerstätter - Wikipedia|https://en.wikipedia.org/wiki/Franz_J%C3%A4gerst%C3%A4tter]]

# What time is there (2001)
`date: 2017`

Μια φαινομενικά απλή ταινία με μεγάλο περιεχόμενο. Βαθιά ανθρώπινη, πραγματεύεται την απώλεια, τη μοναξιά και τα όρια του μεταφυσικού. Κάποιος χρειάζεται να φτάσει στο τέλος της, μαζεύοντας τα διάσπαρτα βοηθήματα που αφήνει ο Tsai Ming-liang στις εικόνες του, για να καταλάβεις. Οτι το "there" είναι ο άλλος κόσμος και οι ήρωες περνούν τον χρόνο τους προσπαθώντας να αποδεχτούν την απώλεια.

Ο ήρωας και η μητέρα του βρίσκονται στον δικό μας κόσμο, ο πατέρας που έχει αποδημήσει στον άλλο, και η ηρωίδα παίζει τον ρόλο του ενδιάμεσου που μας μεταφέρει από τον έναν κόσμο στον άλλο. Αυτό κατάλαβα μέσα από τους συμβολισμούς της ιστορίας αν και ακόμα μου μένει να κατανοήσω το πότε ακριβώς έγινε η μεταφορά της ηρωίδας από το Παρίσι στον άλλο κόσμο. Όχι ότι έχει και μεγάλη σημασία μιας και εκεί βρίσκεται το μεγάλο τρικ της ιστορίας που κάνει τον θεατή να αναρωτιέται στο τέλος της ταινίας.

Από τεχνικής πλευράς, λάτρεψα τα στατικά πλάνα που περιμένεις κάτι να συμβεί. Μια κίνηση αντικειμένου, ένα βλέμμα, κάποιος περαστικός. Τα αστικά τοπία της Taipei, που αποπνέουν την ίδια μελαγχολία με τους χαρακτήρες της ιστορίας, τόσο διαφορετικά από εκείνα του Παρισιού, θέτουν από μόνα τους το ρυθμό.

# Morvern Callar (2002)
`date: 2018-02-14`
Παράξενη, ψυχρή, Σκοτσέζικη ταινία. Τώρα που τελείωσε, δεν ξέρω αν αγαπώ ή μισώ την Morvern. Την ηρωίδα με το καθαρό και διαπεραστικό βλέμμα, με αυτό το παράξενο όνομα, που δεν διστάζει μπροστά σε τίποτα.

Μια ηρωίδα της αστικής τάξης που γεννιέται μέσα από ένα τραγικό γεγονός και πολεμάει για την επιβίωση. Μέσα στη μάχη της αυτή θα κάνει τα πιο ανείπωτα πράγματα και θα τα κάνει με απλότητα και αμεσότητα. Τόση που ίσως και να το βρεις φυσικό. Ίσως να τρέμει λίγο το χέρι της καμιά φορά, μα δε μετανοιώνει για τίποτα.

Αυτό με τρόμαξε λίγο. Η ιδέα του σκοπού που αγιάζει τα μέσα. Και ο σκοπός είναι αν όχι η επιβίωση, το κάτι παραπάνω από αυτή. Και αυτό το καταφέρνουν πάντα οι μη έχοντες ηθικές ή άλλες αναστολές.

References:
* [https://www.imdb.com/title/tt0300214](https://www.imdb.com/title/tt0300214)

# Roma (2018)
`date: 20200820`

Είναι από τις ταινίες που απαιτούν πολλά από τον θεατή. Χρειάζεται να είσαι εκεί. Συνειδητά. Να βιώσεις δύσκολα συναισθήματα στα οποία ο Cuaron σε βυθίζει συνεχόμενα και διαδοχικά: Συμπόνια, οίκτος, οργή, νοσταλγία, φόβο, αγωνία, ελπίδα. Στο τέλος βέβαια μένει η αγάπη και η ανθρωπιά για να σου αφήσει μια γλυκόπικρη γεύση και εξαντλημένο στη θέση σου.

Θεωρώ ότι το Roma είναι μια πολύ δυνατή ταινία ακόμα και χωρίς να ταυτίζεσαι με τους ήρωες. Σε κρατάει η πλοκή, που αν και απλοϊκή, κάνει ακριβώς αυτό για το οποίο προορίστηκε. Δίνει τη βάση σε μια σειρά από υπέροχες εικόνες, μελετημένες και ενορχηστρωμένες έτσι ώστε να μην πάρεις ποτέ τα μάτια σου από πάνω τους. Αυτό οφείλεται κατά μεγάλο μέρος στην κίνηση της κάμερας και σε one shot πλάνα όπως και στο περίφημο Birdman.

Η Yalitza Aparicio που υποδύεται την Cleo έγινε ουσιαστικά ηθοποιός μέσα σ' αυτή την ταινία. Μέσα από τα μάτια και τις γνήσιες εκφράσεις τους περνάμε κι εμείς ως θεατές όλες τις μεταπτώσεις του χαρακτήρα της. Το μόνιμο μούδιασμα που μας μεταδίδεται, ερχόμενοι αντιμέτωποι με τη ζωή της.

[https://www.imdb.com/title/tt6155172](https://www.imdb.com/title/tt6155172)

# Parasite (2019) - Bong Joon-ho
`date: 2019-10-16`

Παράσιτο, σε σκηνοθεσία Bong Joon-ho, ο οποίος συνέγγραψε και το σενάριο μαζί με τον Han Jin-won. Πρόκειται για την πρώτη Κορεάτικη ταινία που βραβέυθηκε με χρυσό φοίνικα. Δεν την επέλεξα όμως γι αυτό (αντί για το The Joker που παίζεται την ίδια εποχή και σπάει ταμεία), μα για την αισθητική της.

Προσωπικά δεν έχω καμία εμπειρία στο Κορεάτικο σινεμά. Έχω δει μόνο τη σειρά μικρών επεισοδίων [Persona](https://www.imdb.com/title/tt10027990/) στο Netflix. Ήταν μια παρόμοια αισθητική που ξεχώρισα και σε εκείνα τα μικρά αριστουργήματα με την πρώτη ματιά.

Από ότι έμαθα εκ των υστέρων, ο Bong Joon-ho έχει ιστορικό στο να ασχολείται με άβολα και δύσκολα θέματα. Έχει επίσης και μια τάση στις ξαφνικές εναλλαγές συναισθημάτων στις ιστορίες του. Αυτό κάνει και σε αυτή την ταινία, πιστεύω με μεγάλη επιτυχία. Τα στοιχεία κωμωδίας, τα οποία βρίσκονται διάσπαρτα σε όλο το φιλμ, μπολιάζονται με προβληματισμό σιγά-σιγά, για να ακολουθήσουν όμορφες σεναριακές μεταπτώσεις και αναπάντεχες εκπλήξεις. Όλα μελετημένα, σύμφωνα με ένα πανέξυπνο master plan.

Το φίλμ του Joon-ho είναι κατά κύριο λόγο ένα ταξικό σχόλιο που είδικά στην εποχή μας είναι τόσο επίκαιρο. Οι πλούσιοι, αυτοί οι ελάχιστοι που αυξάνουν τον πλούτο τους από την φτωχοποίηση όλο και περισσότερων συνανθρώπων τους. Κάτι που γίνεται θαρρείς άθελα τους. Άθελα μας. Το γεγονός αυτό, αν και φαίνεται να το έχουμε συνηθίσει εμείς, οι πολίτες του πρώτου κόσμου, δεν μπορούμε να φανταστούμε τι επίδραση θα μπορούσε να έχει στους ανθρώπους που πλέον δεν έχουν να χάσουν τίποτα. Συμπτωματικά με την ίδια ιδέα ασχολείται και το Joker με τον Joaquin Phoenix που ανέφερα παραπάνω. Πόσο τυχαίο να είναι άραγε;

Η σκηνοθεσία της ταινίας μου φάνηκε πολύ προσεγμένη και σε μερικά σημεία υποδειγματική, μια φρέσκια ματιά στη φωτογραφία και με ένα ασυνήθιστα ταιριαστό και πετυχημένο cast. Χωρίς να γνωρίζω τον πρωταγωνιστή Song Kang-ho που υποδύεται τον αρχηγό της οικογένειας, κατάλαβα ότι πρόκειται και έναν μεγάλο Νοτιοκορεάτη ηθοποιό. Και δεν είναι ο μόνος. Ο Sun-kyun Lee και η Yeo-jeong Jo που υποδύονται τους πλούσιους είναι επίσης πολύ έμπειροι.

Το πιό σημαντικό βέβαια στην ταινία, όπως και σε όλες τις ταινίες που σέβονται τον εαυτό τους, είναι η ιστορία. Μια ιστορία με σχόλια, αιχμές και γροθιές στο στομάχι των μικροαστικών ονείρων μας. Μια ιστορία που μας αφορά όσο ποτέ και είναι ικανή τελικά να μας αφήσει με τα χέρια μουδιασμένα στις καρέκλες του σινεμά βλέποντας τους τίτλους τέλους.

[https://www.imdb.com/title/tt6751668/](https://www.imdb.com/title/tt6751668/)

# Marriage story (2019) - Noah Baumbach
`date: 2019-12-16`

Ιστορία γάμου λοιπόν. Τίτλος ειρωνικός; Ίσως divorce story, εφ'όσον σ' αυτήν την αξιοπρόσεκτη ταινία του Noah Baumbach, περνάμε μαζί με τους πρωταγωνιστές όλα τα στάδια ενός διαζυγίου. Ξεκινάει με καλές προθέσεις, μα στην πορεία καθώς το "εμείς" γίνεται "εγώ" οι ισορροπίες και τα δεδομένα αλλάζουν. Δυο παιδιά που ενηλικιώνονται με τη βοήθεια έμπειρων δικηγόρων (και ηθοποιών ταυτόχρονα) βλέπουν ξανά την ατομικότητα τους, παρά το παιδί που μπλέκεται ανάμεσα, ωθούμενοι να παίξουν το παιχνίδι του κατασπαραγμού για το διάστημα της καταγραφής από την ιστορία. Κι αυτό μέχρι να ισορροπήσουν με τους εαυτούς τους.

Ο Baumbach, μας δίνει μπόλικο ρεαλισμό σε όλα τα επίπεδα μα κυρίως σε αυτό των διαπροσωπικών σχέσεων. Όπως και στο [The squid and the whale](https://www.imdb.com/title/tt0367089) περνάει τους πρωταγωνιστές από το μικροσκόπιο. Χτίζει με αφαιρετικό τρόπο τους χαρακτήρες τους, ώστε να μας τους συστήσει όσο πιο πλήρως είναι δυνατόν κάνοντας και οικονομία χρόνου, και μετά ασχολείται με εμάς τους θεατές. Μας μαχαιρώνει ξανά και ξανά σχολιάζοντας διάφορα παράδοξα της ανθρώπινης φύσης, του τρόπου ζωής μας, της υποκρισίας μας, και των σχέσεων.

Το κωμικό στοιχείο είναι παρόν, καμουφλαρισμένο καλά βέβαια, και καλά που υπάρχει για να ελαφρύνει κάποιες καταστάσεις, ή να τραγικοποιήσει κάποιες άλλες. Τα πλάνα απλά και καθημερινά, χωρίς πολλά κοπλιμέντα στα πρόσωπα που μοιάζουν τόσο συνηθισμένα, όσο ποτέ δεν θα περίμενες να δεις την Scarlett Johansson που είναι εξαιρετική. Ο Adam Driver αφοπλιστικός σαν παιδί, άγαρμπος, αποδίδει μια τρομερά πολυδιάστατη ερμηνεία σαν το έταιρο της ήμισυ.

Οι πολύ καλές εμφανίσεις των Laura Dern, Ray Liotta και Alan Alda μόνο να προσθέσουν μπορούν στην ταινία. Προσωπικά, το τελευταίο αυτό πόνημα του Baumbach μου έδωσε αρκετά για να σκεφτώ, γι αυτό και τη συνιστώ.

[https://www.imdb.com/title/tt7653254](https://www.imdb.com/title/tt7653254)


# The Lighthouse (2019)
`date: 2020-02-15'

Δυο εβδομάδες πέρασαν από τότε που είδα τον Φάρο του R. Eggers. Δεν έγραψα τις εντυπώσεις μου με το που βγήκα απ' την αίθουσα, ούτε κράτησα κάποιου είδους σημειώσεις. Τα συναισθήματα ήταν μπλεγμένα με σχεδόν φυσικό πόνο. Η αμεσότητα του ασπρόμαυρου, οι ερμηνείες των Dafoe/Pattinson, η μοναξιά και το κρύο που με διαπερνούσε -κι ας ςίχε ζέστη στην αίθουσα- οι μύθοι και το σφυροκόπημα των στοιχείων της ανθρώπινης ύπαρξης με κατέστησαν ανήμπορο.

Με καθαρό μυαλό πλέον, μπορώ να θυμηθώ και τα θυμάμαι όλα μέσα από τετράγωνο φορμά αυτής της απρόσμενης ταινίας. Και λέω απρόσμενης γιατί δεν ξαναείδα ποτέ κάτι τέτοιο ακριβώς, με εξαίρεση ίσως το [Seventh Seal](https://www.imdb.com/title/tt0050976) του Bergman που μου έδωσε επίσης εικόνες που στοιχειώνουν τα όνειρα μου. Είναι μεγάλη υπόθεση να το πετύχει κάποιος αυτό. Στην εποχή του καταιγισμού εικόνων, των influencers και των streaming media, το κατόρθωμα του Eggers φαντάζει μεγαλύτερο.

Δε νομίζω κάποιος να δει αυτήν την ταινία για να διασκεδάσει. Εκτός κι αν βρεθεί κάποιος που διασκεδάζει βλέποντας Οθέλλο ή Άμλετ. Οι σκοτεινοί χαρακτήρες, οι καταραμένες μοίρες και η μαγεία των δοξασιών δεν έχουν ποτέ τέτοιο χαρακτήρα. Μόνο να μάθεις μπορείς από τέτοια έργα. Να μάθεις και να σκεφτείς. Μέσα από τον πόνο των επιλογών των ηρώων, το μόνο που μπορείς να κάνεις είναι να θέσεις εαυτόν μπροστά σε υπαρξιακά και αιώνια ερωτήματα. Αναπάντητα πάντα.

Αυτή η ταινία χρειάζεται τον θεατή και την ενεργή συμμετοχή του, όσο λίγες. Πράγμα που γίνεται πολύ εύκολα, αφού σε αγκιστρώνει στον παράξενο κόσμο της αμέσως. Και αφουγκράζεσαι, αναρωτιέσαι. Γίνεσαι κι εσύ ένα μέλος της μικρής παρέας του μικρού δωματίου στον φάρο.

Ο Dafoe, που έσω να τον δω έτσι από τον [Αντίχριστο](https://www.imdb.com/title/tt0870984) του Trier, ακροβατεί με την ευκολία της παλιάς καραβάνας ανάμεσα στην πατρική φιγούρα, τον ύπουλο φίλο και τον κάπως (ποτέ δεν ξέρεις) τρελό, μιλώντας συνήθως με στίχους σαν πειρατής, λουσμένος στη σοφία των αλμυρών θρύλων. Ο Pattinson (όμορφος σαν κορίτσι) αφιερώνει λες και παίζει τον ρόλο της ζωής του (ίσως;) ξαφνιάζοντας ευχάριστα τους πάντες με την ερμηνεία του, ίσως και τα κορίτσια που τον αγαπούν (τι να σκέφτονται άραγε μετά το τέλος της ταινίας;).

[https://www.imdb.com/title/tt7984734](https://www.imdb.com/title/tt7984734)

# Portrait of a lady on fire (2019)
`date: 2021-01-24`

[https://www.imdb.com/title/tt8613070/](https://www.imdb.com/title/tt8613070/)

Μια από τις καλύτερες ταινίες της χρονιάς εκείνης. Έχασε τον χρυσό φοίνικα από το Parasite οπότε είναι κατανοητό ότι μιλάμε για ένα κορυφαίο φιλμ.

Ο ιστορία αφορά μια γυναίκα ζωγράφο που αναλαμβάνει το πορτραίτο κάποιας εύπορης νεαρής το 1770 στη Βρεττάνη. Πρόκειται για μια ταινία που πραγματεύεται τη ζωή των γυναικών (οι άντρες που εμφανίζονται είναι ελάχιστοι) την ισότητα μεταξύ των τάξεων και φυσικά τον έρωτα. Εκτός από μια πολύ όμορφη ιστορία, η Céline Sciamma που γράφει και σκηνοθετεί, μας δίνει πανέμορφες, δουλεμένες εικόνες γαλήνης με ελάχιστη μουσική και οπτικοποίηση βαθειών συναισθημάτων με όχημα της δυο πολύ ταλαντούχες πρωταγωνίστριες (Noémie Merlant και Adèle Haenel).

Το αποτέλεσμα είναι καθηλωτικό, ακόμα κι αν νομίζεις σε πρώτη φάση ότι αφορά μόνο τις γυναίκες.

# Babyteeth (2019)
`date: 20230524`

[https://www.imdb.com/title/tt8399664](https://www.imdb.com/title/tt8399664)

Μια θλιβερή ιστορία για ένα κορίτσι με μια σοβαρή ασθένεια. Μια όμορφη ταινία με παράξενες ισορροπίες, ανθρώπους που προσπαθήσουν να ζήσουν σε μια συγκεκριμένη νοητική κατάσταση για να αντέξουν άλλη μια μέρα.

Η ταινία βασίστηκε σε ένα θεατρικό.

Μου άρεσε η δουλειά της Shannon Murphy. Όμορφες εικόνες παρεμβάλονται ανάμεσα σε συνηθισμένες, με αποκορύφωμα το πάρτυ στο οποίο ο Moses πηγαίνει την Milla. Οι εικόνες της συγκεκριμένης σκηνής σε συνδυασμό με το εκπληκτικό τραγούδι (Bizness by Tune-Yards) που ακούστηκε με απογείωσε πραγματικά.

Το soundtrack πραγματικά εκπληκτικό, με έθνικ ήχους και τραγούδια που δεν είχα ιδέα ότι υπήρχαν. [playlist](https://open.spotify.com/playlist/1HjrkPAJJmEbsZhnF6yqy3) και [OST](https://open.spotify.com/album/3ebSI3dan05YjRNKDTgxnP)

Δεν είναι βέβαια όλη η ταινία έτσι, και το γλυκόπικρο επανέρχεται συνεχώς όπως και οι συνηθισμένες σκηνές.

Μια ταινία που άνοιξε το μυαλό μου λίγο παραπάνω και την αγαπώ γι αυτό!

# Juno (2007)
`date: 2021-01-16`

[https://www.imdb.com/title/tt0467406](https://www.imdb.com/title/tt0467406)

Watched this movie a second time, without knowing. Watching it, I had the feeling a saw the first half hour of the movie but I found it rated on imdb and I know I wanted to watch it long time ago.

Now about the film: This second time it really touched me. It is a brilliant movie with very good performances. I liked its aesthetics (loved the title credits) and it had some very good shots (the line of runners showing up in many scenes was an awesome idea).

The story was typical at times, I guess good for teens so I felt a bit out of sync at the beginning (the whole theme seemed too Americana for me), but later I was glad to dive into Juno's life. There are many cool music references inside (Sonic youth and the Stooges were my favorite ones) and the song at the end is so good ( "Anyone Else But You" by The Moldy Peaches).

As it turns out [Juno](https://en.wikipedia.org/wiki/Juno_(mythology)) was the name of a Roman godess, wife of Jupiter and equivalent of the Greek mythology Hera.

Rating 8/10

# Paterson (2016)

Δεν ήθελα να τελειώσει ποτέ αυτή η ταινία. Αγαπημένος μου ήρωας ο Paterson, ένας low key άνθρωπος που ζει στη ρουτίνα του όπως όλοι μας. Θα έλεγες ότι είναι ακόμα και βαρετός. Ξυπνάει να πάει στη δουλειά του κάθε πρωί και κάνει τα ίδια κάθε μέρα. Βλέπει τους ίδιους ανθρώπους, κάνει τις ίδιες διαδρομές και δε λέει πολλά. Μοιάζει κάπως κουρασμένος από όλα αυτά, μα μέσα του υπάρχει η φλόγα της ποίησης. Μπορείς να το δεις στα μάτια του. Είναι το μυστικό που τον βοηθάει να συνεχίζει την κάθε μέρα. Μέσα από τις διαδρομές του και την καθημερινότητα του, βλέπουμε κι εμείς τον εαυτό μας, την ποίηση που υπάρχει στη ζωή κρυμμένη παντού, στα πιο απλά και απίθανα μέρη. Το σινεμά του Τζάρμους είναι τόσο απλό και ανθρώπινο, οι διάλογοι μεταξύ των χαρακτήρων σε κάνουν να χαμογελάς πολύ συχνά και να νοιώθεις όμορφα που είσαι άνθρωπος. Και ένοιωσα όμορφα και στο τέλος. Το μήνυμα ήταν τόσο δυνατό που δεν μπορείς να το αγνοήσεις. Συνέχισε. Ότι και να είναι αυτό που κάνεις, απλά συνέχισε.
