---
title: "Ιστορία Γάμου [Marriage story] 2019"
date: 2019-12-16T18:51:14+02:00
draft: false
description: "Τίτλος ειρωνικός; Ίσως divorce story, εφ'όσον σ' αυτήν την αξιοπρόσεκτη ταινία του Noah Baumbach, περνάμε μαζί με τους πρωταγωνιστές όλα τα στάδια ενός διαζυγίου."
tags: [films, GR]
---

Ιστορία γάμου λοιπόν. Τίτλος ειρωνικός; Ίσως divorce story, εφ'όσον σ' αυτήν την αξιοπρόσεκτη ταινία του **Noah Baumbach**, περνάμε μαζί με τους πρωταγωνιστές όλα τα στάδια ενός διαζυγίου. Ξεκινάει με καλές προθέσεις, μα στην πορεία καθώς το "εμείς" γίνεται "εγώ" οι ισορροπίες και τα δεδομένα αλλάζουν. Δυο παιδιά που ενηλικιώνονται με  τη βοήθεια έμπειρων δικηγόρων (και ηθοποιών ταυτόχρονα) βλέπουν ξανά την ατομικότητα τους, παρά το παιδί που μπλέκεται ανάμεσα, ωθούμενοι να παίξουν το παιχνίδι του κατασπαραγμού για το διάστημα της καταγραφής από την ιστορία. Κι αυτό μέχρι να ισορροπήσουν με τους εαυτούς τους.

Ο Baumbach, μας δίνει μπόλικο ρεαλισμό σε όλα τα επίπεδα μα κυρίως σε αυτό των διαπροσωπικών σχέσεων. Όπως και στο ["The squid and the whale"](https://www.imdb.com/title/tt0367089/?ref_=nm_knf_t2) περνάει τους πρωταγωνιστές από το μικροσκόπιο. Χτίζει με αφαιρετικό τρόπο τους χαρακτήρες τους, ώστε να μας τους συστήσει όσο πιο πλήρως είναι δυνατόν κάνοντας και οικονομία χρόνου, και μετά ασχολείται με εμάς τους θεατές. Μας μαχαιρώνει ξανά και ξανά σχολιάζοντας διάφορα παράδοξα της ανθρώπινης φύσης, του τρόπου ζωής μας, της υποκρισίας μας, και των σχέσεων.

Το κωμικό στοιχείο είναι παρόν, καμουφλαρισμένο καλά βέβαια, και καλά που υπάρχει για να ελαφρύνει κάποιες καταστάσεις, ή να τραγικοποιήσει κάποιες άλλες. Τα πλάνα απλά και καθημερινά, χωρίς πολλά κοπλιμέντα στα πρόσωπα που μοιάζουν τόσο συνηθισμένα, όσο ποτέ δεν θα περίμενες να δεις την Scarlett Johansson που είναι εξαιρετική. Ο Adam Driver αφοπλιστικός σαν παιδί, άγαρμπος, αποδίδει μια τρομερά πολυδιάστατη ερμηνεία σαν το έταιρο της ήμισυ.  

Οι πολύ καλές εμφανίσεις των Laura Dern, Ray Liotta και Alan Alda μόνο να προσθέσουν μπορούν στην ταινία. Προσωπικά, το τελευταίο αυτό πόνημα του Baumbach μου έδωσε αρκετά για να σκεφτώ, γι αυτό και τη συνιστώ.

[Imdb link](https://www.imdb.com/title/tt7653254)

